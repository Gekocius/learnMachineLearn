<h1>Genetické algoritmy</h1>

<p>Genetické algoritmy jsou algoritmy založené na teorii evoluce Charlese Darwina. Často je možné je vidět klasifikované do širší kategorie nazývané evoluční algoritmy nebo evoluční programování [6]. Genetické algoritmy nachází široké využití v oblasti heuristiky. Heuristika v obecném smyslu znamená uplatnění pravidla „míra od oka“ tedy získání nějaké míry, nebo řešení co nejrychleji výměnou za to, že řešení nebude přesné. Podobný význam nese heuristika i v počítačových vědách. Heuristické algoritmy jsou algoritmy aplikované na komplexní problémy, které by k dosažení nejlepšího řešení potřebovaly obrovské množství výpočetního času a pro praktickou aplikaci není nejlepší řešení potřeba. Heuristické algoritmy tak hledají dostatečně dobré řešení za zlomek času.[7]</p>

<p>Oblíbeným příkladem heuristiky napříč literaturou bývá problém obchodního cestujícího. Tento problém popisuje situaci obchodníka, který potřebuje procestovat daný seznam měst a vrátit se do svého domovského města. Města chce procestovat co nejrychleji aby zbytečně neztrácel čas, snaží se tak najít optimální trasu mezi všemi městy. Příkladem z oblasti České republiky může být trasa mezi Prahou, Brnem, Pardubicemi a Českými Budějovicemi. V Tab. 1 1 jsou vypsány přibližné vzdálenosti mezi jednotlivými městy.</p>

Tab. 1.1 vzdálenosti mezi jednotlivými městy (zdroj: autor)
<table>
    <tr>
        <th>Kombinace měst</th>
        <th>Vzdálenost</th>
    </tr>
    <tr>
        <td>Praha – Brno</td>
        <td>200</td>
    </tr>
    <tr>
        <td>Praha – Pardubice</td>
        <td>125</td>
    </tr>
    <tr>
        <td>Praha – České Budějovice</td>
        <td>215</td>
    </tr>
    <tr>
        <td>Brno – Pardubice</td>
        <td>140</td>
    </tr>
    <tr>
        <td>Brno – České Budějovice</td>
        <td>215</td>
    </tr>
    <tr>
        <td>České Budějovice – Pardubice</td>
        <td>200</td>
    </tr>
</table>

<p>Obchodník začíná v Praze, jeho cílem je urazit co nejmenší možnou vzdálenost mezi všemi městy a skončit opět v Praze. S pouhými čtyřmi městy je možné najít nejlepší možné řešení pomocí hrubé síly. To znamená, že algoritmus vyzkouší všechny možné cesty a jako výsledek navrátí tu nejlepší, tedy takovou, kde součet vzdáleností mezi městy je nejmenší. Za předpokladu, že algoritmus nebude navštěvovat stejné město více než jednou, existuje zde pouze 6 cest. Nejkratší cesta je Praha – Pardubice – Brno – České Budějovice – Praha, která vychází na 630 kilometrů. Alternativou k této cestě je cesta z druhé strany, tedy pozpátku. Celkový počet cest se dá spočítat velmi jednoduše. Pro čtyři města platí, že z prvního města existují 3 cesty, z druhého 2 a ze třetího a čtvrtého existuje pokaždé jen jedna cesta. Toto je možné zobecnit na jednoduchý vzorec  \left(n-1\right)! , kde n je počet měst. Při vynechání cest z druhé strany, které jsou ve své vzdálenosti totožné, stačí tento vzorec vydělit 2, tedy \frac{\left(n-1\right)!}{2}. Použitím tohoto vzorce je možno ověřit, že již při 20 městech je řešení hrubou silou prakticky nepoužitelné, počet se dostává do řádů 1016 a při 61 městech je počet možných cest vyšší než předpokládaný počet atomů ve vesmíru. (zdroj?)</p>

<h2>Jednoduchý příklad aplikace genetického algoritmu</h2>
<p>Z biologického hlediska může být konstrukce a aplikace genetického algoritmu nejasná. Před návratem k problému obchodního cestujícího následuje jednoduchý příklad spolu s objasněním modelování genetického algoritmu.</p>

<p>Problémem jednoduchého příkladu je pěstování černé růže. Cílem tohoto příkladu je ukázat genetický algoritmus v co možná nejjednodušší podobě a s použitím biologického kontextu. Prvním krokem při modelování problému pro řešení genetickým algoritmem je definice jedince. 
Jedinec (v anglické literatuře je možno vidět výraz „individual“) nebo též chromozom (v anglické literatuře „chromosome“) představuje jedno možné řešení algoritmu. Chromozom se skládá z genů. Gen představuje jednotku dat, často je možné jej vidět jako binární proměnou.[8] Algoritmus se v tomto případě snaží dosáhnout specifické barvy. Chromozom tak musí nějakým způsobem představovat barvu. Možným řešením je využití systému RGB. V RGB systému jsou definovány odstíny červené, zelené a modré barvy (odtud zkratka RGB – Red Green Blue), které dohromady tvoří výslednou barvu. Každá barva je kódována pomocí jednoho bajtu, tedy v rozmezí 0–255. Všechny tři barvy v plné intenzitě (číslo 255 pro každý bajt) tvoří dohromady bílou barvu, naopak v nulové intenzitě (číslo 0 pro každý bajt) tvoří barvu černou.[9] Chromozom se bude skládat ze 3 genů, každý představující danou barvu.
</p>

<p>Dalším pojmem potřebným pro modelování genetického algoritmu je populace. Populace je množina chromozomů a zároveň slouží jako prostředí, nad kterým celý genetický algoritmus probíhá. Na začátku algoritmu je populace naplněna náhodně vygenerovanými chromozomy. V případě tohoto příkladu se tak bude jednat o chromozomy s náhodnou hodnotou 3 genů tvořící jednu náhodnou barvu. Experimenty s velikostí populace jsou dále diskutovány v praktické části této práce. Základní velikost populace však byla stanovena na 20 chromozomů.</p>

<p>Po modelování jedince a naplnění populace přichází průběh samotného algoritmu. Zde je dobré všimnout si podobností s teorií evoluce. Základem je, že vhodní jedinci (ti co posouvají populaci blíže ke konečnému řešení) jsou posouváni do dalších generací a tvoří nové potomky. K výběru vhodných chromozomů se používá fitness skóre počítané na základě fitness funkce.[8] Fitness skóre a funkce jsou závislé na řešeném problému. Neexistuje jednotná funkce, která by byla schopna přiřadit skóre jakémukoliv chromozomu. Toto vyplývá z podstaty existence maximalizačních a minimalizačních problémů, někdy je nutné fitness skóre maximalizovat, jindy minimalizovat. V případě tohoto příkladu existuje jasný cíl, tudíž i funkce pro výpočet skóre je velmi triviální. Algoritmus se snaží dosáhnout pro všechny své geny hodnoty 0. Fitness funkci je tak možné stanovit jako součet hodnoty všech genů, kde platí podmínka, že čím nižší skóre, tím lepší je chromozom.</p>

<p>Na populaci náhodně vygenerovaných chromozomů se aplikuje fitness funkce a každému je přiřazeno fitness skóre. Dalším krokem v průběhu algoritmu je výběr vhodných jedinců. Výběr probíhá na základě fitness skóre, dva chromozomy s nejvyšší hodnotou jsou vybrány pro proces křížení. [8]</p>

<p>Křížení probíhá na dvou vybraných chromozomech z procesu výběru. Geny každého chromozomu jsou rozděleny na dvě části, většinou poloviny. Od každého z chromozomů se použije jedna část genů a vytvoří se tak nový chromozom, potomek dvou vybraných chromozomů.[8] V použitém příkladu může být křížení problematické, jelikož každý chromozom má k dispozici pouze 3 geny. Přístupy je zde možné zvolit 3. Pokud geny budou ponechány v desítkové soustavě, poté dává smysl od jednoho z chromozomů použít geny dva a spojit je s jedním z druhého chromozomu. Další dvě možnosti spočívají v překódování genů do hexadecimální nebo binární číselné soustavy. V obou případech je výsledkem zápis genů vždy o stejné délce. Při kódování do hexadecimální soustavy je výsledkem řetězec o 6 znacích. Každá dvojice představuje hodnotu jedné barvy v RGB systému. Například černá barva v tomto zápisu je reprezentována jako 000000. Při kódování do binární soustavy je výsledkem řetězec o 24 znacích. Pro příklad černé barvy by se jednalo o 24 nul. Oba tyto převody umožňují od každého chromozomu použít přesně polovinu genů. Rozdíly a výsledky při použití různých způsobů zápisu genů jsou dále diskutovány v praktické části této práce.</p>

<p>Poslední metodou aplikovanou v průběhu genetického algoritmu je mutace. Při křížení existuje šance, že bude v novém potomkovi vybrán náhodný gen a bude na něj použita bitová inverze, to znamená, že se gen změní z hodnoty 1 na 0 a naopak. Mezi časté hodnoty šance mutace patří 0.1 % a 1 %.[6 s. 113] Za předpokladu, že pro uváděný příklad nebude zvoleno kódování genů v binární soustavě není možné bitovou inverzi použít. Jako náhradu je zde možno využít zvýšení nebo snížení hodnoty genu o 1. 
Shrnutí průběhu celého algoritmu je tedy následující:</p>

<ul>
    <li>Vygeneruj počáteční populaci</li>
    <li>Spočítej fitness skóre všech jedinců v populaci</li>
    <li>Opakuj</li>
    <ul>
        <li>Vyber 2 nejlepší jedince</li>
        <li>Zkřiž jedince</li>
        <li>Aplikuj mutaci</li>
        <li>Vypočítej fitness skóre nového jedince</li>
        <li>Nahraď nejslabší jedince novými</li>
    </ul>
    <li>Ukonči, pokud bylo dosaženo cíle nebo zastavovací podmínky</li>
</ul>

<h2>Aplikace genetického algoritmu na problém obchodního cestujícího</h2> 

<p>V následujících odstavcích se práce vrací k problému obchodního cestujícího a aplikaci výše popsaných principů genetických algoritmů na tento problém.</p>

<p>Největší překážkou v aplikaci genetického algoritmu na problém obchodního cestujícího je modelování chromozomu. Na rozdíl od problému černé růže zde existují vstupní podmínky. Konkrétně se jedná o mapu měst a vzdálenosti mezi jednotlivými městy. Dále je důležité si uvědomit, co je zde hledaným řešením. Algoritmus hledá co nejkratší možnou cestu, tudíž řešením problému je vzniklá cesta. Chromozomem se zde stává seznam měst v daném pořadí, genem je tak jedno město v seznamu. Prvotní populace chromozomů bude generována provedením náhodné cesty po mapě. Náhodná cesta je získána pouhým náhodným seřazením měst do seznamu. Toto seřazení se provede opakovaně, dokud není naplněna populace. Diskuse a experimenty nad velikostí populace jsou podobně jako u předchozího příkladu součástí praktické části této práce.</p>

<p>Spočítání fitness skóre je i v tomto případě poměrně triviální záležitostí. Při průchodu seznamem se přičítají jednotlivé vzdálenosti mezi městy a z nich vzniká fitness skóre. Jediné, na co je potřeba myslet je, že cílem je mít uzavřenou cestu, tedy z posledního města je třeba vrátit se do prvního. Toto se ve fitness skóre projeví přičtením vzdálenosti mezi městy na začátku a konci seznamu. [10]</p>

<p>Další otázkou je, jak při problému obchodního cestujícího provádět křížení a mutaci. Vzhledem k tomu, že města se v cestě nemohou opakovat, tedy žádný gen nesmí být duplikován, není možné chromozomy rozdělit a spojit jako u předchozího příkladu. Mohlo by se jednoduše stát, že potomek bude obsahovat některé z měst více než jednou. Řešením je zde tzv. seřazené křížení (volně přeloženo z anglického termínu „ordered crossover“). Z prvního rodiče je vzata náhodná podmnožina měst o předem definovaném počtu prvků, která je doplněna o města z druhého rodiče v pořadí, ve kterém se v druhém rodiči nacházejí. [10]</p>

<p>Jako příklad je možno uvést seznam 5 měst A, B, C, D, E, který představuje prvního rodiče a E, D, C, B, A představující rodiče druhého. Z prvního rodiče je vybrána podmnožina o 2 prvcích C, D. Tato podmnožina je doplněna o prvky E, B, A, tak, že vzniká nový chromozom s geny E, B, C, D, A.</p>

<p>U mutace není možné použít inverzi ani zvýšení či snížení hodnoty. Zároveň také není možné měnit město čistě náhodně, opět by mohlo dojít k případu, kdy chromozom má 2 stejné geny – města. Mutace je zde tedy provedena vybráním dvou náhodných měst v chromozomu, která si vymění svá místa v seznamu.[10]</p>

<p>Poslední otázkou zůstává, jak algoritmus ukončit. Při velkém počtu měst ani genetický algoritmus není schopen nalézt optimální řešení, stále se jedná pouze o heuristický algoritmus, nikoliv algoritmus vyčerpávající. Optimálních řešení také může existovat více, nemusí být nutně jedno. Přístupů je opět několik. Algoritmus je možné zastavit po předem nadefinovaném počtu opakování, poté co délka celkové cesty klesne pod určitou hranici (tento přístup může být riskantní, algoritmus by se nemusel zastavit, předpokladem je, že uživatel algoritmu má představu o možných délkách cest) nebo je možné sledovat změnu fitness skóre a zastavit algoritmus v době, kdy přes předem definovaný počet generací nedochází k žádnému výraznému zlepšení v nalezených řešeních.</p>

<p>Dle názoru autora této práce je nejlepším možným řešením sledování fitness skóre. Nejedná se o řešení nejrychlejší, jelikož algoritmus bude muset provádět počty opakování navíc aby byl schopen ze získaných dat usoudit, zda se má, či nemá zastavit. Toto řešení také vyžaduje specifikaci dalších parametrů pro algoritmus, hlavně rozmezí zlepšování a po kolik opakování se v tomto rozmezí musí algoritmus pohybovat, aby byl ukončen. Opět se jedná o metodu nejlépe ukázanou přímo na reálných aplikacích, kde je možné sesbírat více dat, tedy diskuse a experimenty jsou součástí praktické části této práce.</p>
